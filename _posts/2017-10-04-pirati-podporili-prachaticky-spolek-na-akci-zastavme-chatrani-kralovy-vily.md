---
layout: post
category: blog
title: Piráti podpořili prachatický spolek na akci Zastavme chátrání Kralovy vily
date: 2017-10-04T16:07:22.899Z
author: Zbyněk Konvička
image: /assets/img/posts/vila.jpg
description: Zastavme chátrání Kralovy vily
tags: 'lidé, Barbora Staňková'
---
V sobotu 30. září se od 18 hodin konal happening
s názvem „Zastavme chátrání Kralovy vily“. Akci pořádal Spolek Živá vila,
který se o funkcionalistický dům J. N. Krale staral dva roky. Za dobu svého počínání členové iniciativy uspořádali v prostorách
budovy nespočet společenských a kulturních akcí. Na konci loňského září ale
museli kvůli neprodloužení nájemní smlouvy objekt opustit. Po happeningu před
vilou se v nedaleké garáži konal koncert spřízněných kapel Houpací koně, Kaplan Bros. a
Ström, které přijely podpořit spolek v jeho počínání bez nároku na
honorář.

„Cílem akce bylo upozornit
na zbytečné chátrání Kralovy vily, na současný alarmující stav tohoto
objektu, který již rok chátrá bez jakéhokoliv využití. Poslední oficiální akce se zde
konala 30. září 2016. Poté vypršela nájemní smlouva. Od té doby vila zarůstá,
je prázdná, nevyužívaná, majitel, kterým je město Prachatice odmítá jakoukoli
formu spolupráce či navázání dialogu a zároveň odmítá jakoukoli péči o budovu,“
říká k setkání Barbora Staňková, předsedkyně Spolku Živá vila a zároveň
kandidátka Pirátské strany do sněmovních voleb.

![Bára Staňková je kandidátkou za pirátskou stranu do sněmovny](/assets/img/posts/vila2.jpg)

Kralova vila byla v září 2016 prohlášena
kulturní nemovitou památkou, vedení města ale jako vlastník objektu proti
tomuto rozhodnutí podalo rozklad a tak nenabyla památková ochrana právní moci.
V současti tedy celé řízení o prohlášení památkou probíhá od začátku. „Na akci přišlo 150
až 200 lidí, což dokazuje, že nezávislé centrum, které jsme v Kralově vile
za dva roky vybudovali, v Prachaticích chybí a že vila by měla
v budoucnu využití,“ míní Barbora Staňková. Podle jejích slov není
kulturní nabídka města Prachatice pro mladou generaci dostatečná a ani
kvalitní. Oblíbené festivaly Mezibrány a Bohemia jazz fest byly navíc zrušeny. 

„Protestní akcí jsme symbolicky poukázali
na nesmyslnou politiku vedení města Prachatice, které účelně zanedbává snahu
mladých lidí podílet se na kulturním dění a odmítá jakýkoliv dialog a snahu
vymyslet konstruktuvní řešení. V rámci mezinárodního dne architektury jsme
vedení města žádali o jednorázové pronajmutí objektu na jeden den. Bylo nám
ovšem odpovězeno, že Den architektury již pořádá město ve spolupráci se
Seniorskou organizací Prachatice, a proto naší žádosti nemůže být vyhověno.
Podle nás jde ze strany města o vědomé preferování jedné věkové skupiny nad
druhou a v důsledku toho špatné vztahy mezi různými věkovými kategoriemi. Rádi
bychom se například Dne architektury účastnili ve spolupráci se seniory, to nám
bohužel nebylo nabídnuto,“ dodává Barbora Staňková.

![kapela Houpací koně zahrála bez nároku na honorář](/assets/img/posts/vila 3 houpací koně.jpg)

„Vila byla seniory zpřístupněna od 10 do 13 hodin, bohužel se nekonaly komentované
prohlídky. Místo toho návštěvník dostal do ruky „informace“ o objektu, na
kterých nebyl zmíněn tristní stav domu v roce 2010 ani práce Živé vily, zato
byla velká pozornost věnována plánované přeložce. Výkres přeložky jsme si
chtěli zhruba před dvěma lety okopírovat na stavebním úřadu, bohužel jsme ale
nemohli, jelikož je prý chráněn autorským právem a je zakázáno ho dál šířit – v
sobotu ho ale vesele rozdávali všem návštěvníkům. I uvedené zdroje na letáčku
jsou více méně pochybné. Proč citovat odbornou literaturu, například diplomovou práci nebo knihu Slavné vily
Jihočeského kraje, když máme internetové zdroje, že?“ pozastavuje se nad
přístupem prachatické radnice Barbora Staňková.

Setkání před Kralovou vilou přijeli podpořit i další jihočeští
Piráti. „Podle mého názoru spolek Živá vila objekt využil jak nesmysluplněji je
to možné. Nerozumím tomu, že kulturní památka by měla být zbourána kvůli
přeložce plánované v minulém režimu, která již ani nesplňuje technické
parametry, navíc ani není potřeba. Otázkou pro všechny zůstává, co z toho
bude kdo mít, kdo si namastí kapsu zničením významné stavby, která je součástí kulturního
dědictví,“ dodává Jana Rohová, která je trojkou na pirátské kandidátce do
sněmovny. 

„Na happeningu se objevilo velké množství lidí, kterým osud vily
není lhostejný a stejně jako já považují přeložku za holý nesmysl. I přes
všechno již řečené, Živá vila v ten den znovu ožila! Po happeningu jsme se
přesunuli do nedaleké garáže, kde se konal koncert kapel, které hrály bez
nároku na honorář a kvůli myšlence zachování vily jakožto kulturní památky. Kolem
150 účastníků koncertu mne přesvědčilo, že kultura pro mladé
v Prachaticích zoufale chybí a že spolek Živá vila odvádí dobrou práci.
Nezbývá mi než doufat, že vedení města Prachatice změní své postoje a umožní
další rozvoj aktivit tohoto spolku v Kralově vile. Piráti této iniciativě
budou nápomocni,“ uzavírá Jana Rohová.

Reportáž České televize - [http://www.ceskatelevize.cz/ct24/kultura/2259766-obchvat-nebo-pamatka-osud-kralovy-vily-je-stale-nejisty](http://www.ceskatelevize.cz/ct24/kultura/2259766-obchvat-nebo-pamatka-osud-kralovy-vily-je-stale-nejisty)
