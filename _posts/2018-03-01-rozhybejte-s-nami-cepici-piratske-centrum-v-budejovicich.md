---
layout: post
category: blog
published: true
title: 'Rozhýbejte s námi ČePiCi, pirátské centrum v Budějovicích'
date: '2018-03-01 04:19pm'
author: 'Zbyněk Konvička, Kateřina Hůlková'
image: /assets/img/posts/cepice4.jpg
description: 'Čepice, Piráti, centrum, coworking, '
tags: 'Čepice, Piráti, centrum, coworking, '
---
**Hudba, fotografie, obrazy, diskuze, tvoření, pohyb a myšlenky zaplní prostor historického domu číslo 13 v budějovické Hradební ulici.**

Jihočeští Piráti tam připravují k otevření Pirátské centrum s názvem ČePiCe. Plánované prostory budou multifunkční. Poslouží nejen potřebám Pirátské strany, ale také široké veřejnosti. Část programu zajistí svými silami přímo Piráti a část bude otevřená všem kreativním lidem a organizacím, kteří chtějí společně sdílet zajímavé informace, rozmanité oblasti poznání či různé formy umění. 

Využijte této příležitosti i sdílených prostor Pirátského centra, probuďte svou fantazii a přijďte s vlastními nápady! Budete vítáni! V centru je možné pořádat besedy, přednášky, workshopy, menší komorní akce, koncerty, výstavy nebo setkání organizací – například neziskovek či firem. A celou řadu dalších formátů, které nepotřebují velké prostory, ale naopak jim sluší ty komornější.

Návštěvníky pirátského centra uvítá hned v přízemí vůně příjemné kavárny s posezením uvnitř a v létě i na útulném terasovitém dvorku s výhledem na Černou věž. ČePiCe bude zároveň coworkingovým centrem – sdílenou kanceláří v centru města v klidném prostředí zapadlé uličky bez rušného provozu aut.

První akcí bude 6. března od 18 hodin koncert Démy, zpěváka skupiny Znouzectnost, s jeho sólovým projektem Démophobia, v němž zhudebňuje plzeňské pověsti a skládá hravé dadaismy.

Jakékoliv nápady, náměty či uvažovaný program, který by byl vhodný do Pirátského centra ČePiCe, pište na e-mail: lukas.mares@pirati.cz.
