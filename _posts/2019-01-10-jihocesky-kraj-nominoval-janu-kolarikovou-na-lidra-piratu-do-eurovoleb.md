---
layout: post
category: blog
published: true
title: Jihočeský kraj nominoval Janu Koláříkovou na lídra Pirátů do Eurovoleb
date: '2019-01-10 10:18pm'
author: Zbyněk Konvička
image: /assets/img/posts/jana-2.jpg
description: 'Jana, Koláříková, Piráti, Jihočeský, Kraj, Eurovolby, Evropský, parlament'
tags: 'Jana, Koláříková, Piráti, Jihočeský, Kraj, Eurovolby, Evropský, parlament'
---
__Jana Koláříková získala nejvyšší podporu od členské pirátské základny v Jihočeském kraji na pozici lídra kandidátky do Eurovoleb. Má tak zajištěnu nominaci od Jihočechů do pirátských primárek před samotnými volbami do Evropského parlamentu, které se budou konat 23. května 2019 ve 27 členských zemích Evropské unie. Do Evropského parlamentu kandidovala poprvé v roce 2014. Ze 17. příčky na kandidátce ji preferenční hlasy voličů tehdy vynesly na 4. pozici v Jihočeském kraji.__ 

Nominaci do Europarlamentu přitom do aktuálních voleb v Jihočeském kraji získali také Markéta Gregorová a Mikuláš Peksa. Jediná Jana Koláříková je přitom členkou krajského sdružení jihočeských Pirátů. Lídr Pirátů do Evropského parlamentu se bude volit na Celostátním fóru v Táboře 19. ledna. Největší a nejvýznamnější akce Pirátů v tomto roce se bude konat v hotelu Palcát. 

Jana Koláříková k získané nominaci uvádí: „Děkuji Jihočeskému sdružení za důvěru. Po dlouhém zvažování jsem se rozhodla přijmout kandidaturu na lídra kandidátky z několika důvodů. Prošla jsem si kandidáty na lídra a nenašla mezi nimi jedinou ženu. Chci se vyvarovat kritiky, kterou jsme trochu neoprávněně „schytali“ po sněmovních volbách, že nemáme u Pirátů v čele ženy, i když na lídra u jiných stran také nekandidovala žádná žena. A ačkoli si myslím, že je důležitější kvalita kandidáta než jeho pohlaví, byla bych ráda, kdyby se poměr mužů a žen trochu vyvážil,“ míní a dodává: „Nemám zkušenosti s prací v Europarlamentu, ale kdo, nejen z našich poslanců, tuto zkušenost před svým prvním zvolením měl?“, pokládá si řečnickou otázku kandidátka na lídra.

„Nebudu dalekosáhle a plamenně hovořit o tom, co budu v Europarlamentu dělat. Ale ráda bych řekla, že je za mnou vidět práce, kterou odvádím a věřím, že to může být stejně relevantní jako dlouhý seznam schopností a dovedností, který se často u kandidátů uvádí. Chci jen říct, že mám řadu zkušeností, které mi budou při práci europoslance ku prospěchu, a věřím, že je využiji,“ sděluje dále Jana Koláříková. „Ačkoli mám svého favorita na lídra, neznamená to, že váš favorit nemůžu být zrovna já,“ usmívá se stále optimisticky nalazená Jana Koláříková, u níž její jihočeští kolegové vždy nacházeli ochotu, obětavost, velké pracovní nasazení i schopnost naslouchat při řešení rozmanitých situací i problémů ve veřejném dění i uvnitř strany.

Jana Koláříková patří mezi základající členy krajského sdružení jihočeských Pirátů. Působila jako místopředsedkyně krajského sdružení, koordinátorka Jihočeského kraje, kdy vedla administrativu, zajišťovala komunikaci uvnitř sdružení se všemi členy, dobrovolníky i příznivci a také s vedením strany. Sama se aktivně účastnila řady pirátských akcí (kulturních, osvětových, komunitních i směřujících k ochraně životního prostředí), které často sama organizovala. V počátcích působení Pirátů na jihu Čech zajišťovala i prezentaci strany a aktivně se podílela na dobrém mediálním obrazu Pirátů u veřejnosti. Nyní působí jako vedoucí personálního odboru České pirátské strany a má na starost především řízení krajských koordinátorů a otevřená výběrová řízení strany. 

[**Profil Jany Koláříkové**](https://wiki.pirati.cz/lide/jana_kolarikova)
