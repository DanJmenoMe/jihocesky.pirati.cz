---
layout: blog
category: blog
tags: akce
title: Dobrovolníci a Piráti se v sobotu sešli na Podskalí, aby zde vybudovali stezku pro bosé nohy
image: /assets/img/posts/bosichodnik_all.jpg
author: Jana Rohová
---

S myšlenkou vybudovat bosý chodník přišla Eva Polanová, jejíž nápad pomohlo zrealizovat přibližně dvacet dobrovolníků.
Těm se rozhodli pomoci místní Piráti, a to nejen finančně, ale i účastí při stavbě samotné.
Díky tomuto nápadu mohou nejen děti, ale i dospělí, zažít skvělý pocit z chůze naboso a vnímat různé přírodní materiály a povrchy, které se na chodníku střídají.


Pokud jde člověk bos, receptory na noze posílají informace o terénu do mozku a ten zase zpět celému pohybovému aparátu.
Dochází tedy ke zlepšení koordinace, kosti, svaly a šlachy se staví do správného postavení a optimálně se posilují.
V neposlední řadě se správně vyvíjí nožní klenba.

![lídr při práci](/assets/img/posts/bosichodnik_kolis.jpg)

Jak vlastně myšlenka vznikla? „Nápad vybudovat bosý chodník vznikl z mého osobního problému s chodidly.
Po nastudování problematiky jsem zjistila, že ve Strakonicích chybí místo, kde mohou chodidla vnímat a rozeznávat různé povrchy.
S kamarádkou Lucií Koláříkovou, zastánkyní barefoot obuvi a bosé chůze, jsme začaly zjišťovat informace a podmínky pro stavbu bosého chodníku.
Pomalu se kolem nás začaly objevovat lidi s nadšením pro bosou chůzi, několikrát jsme se sešli, abychom vše naplánovali.
Dne 15. dubna 2017, na velikonoční sobotu, se na strakonickém Podskalí sešlo mnoho báječných lidí, kteří mi pomohli zrealizovat můj sen (strakoničtí Piráti, mamky ze strakonického RC Beruška a spoustu dalších).
Vše dopadlo skvěle a já bych bosému chodníku přála jen zodpovědné a spokojené návštěvníky,“ komentuje projekt Eva Polanová.

![bosý chodník dělá radost i dětem](/assets/img/posts/bosichodnik_usmev.jpg)

„Česká Pirátská strana se snaží podporovat smysluplné projekty.
Mezi takové patří samozřejmě i stezka pro bosé chození, jejíž vznik jsme se rozhodli podpořit, a to nejen finančně, ale i při samotné realizaci.
Dle mého názoru se nejedná o pomíjivý trend, nýbrž návrat ke kořenům a k přírodě jako takové.
Chůze naboso je nejen zdravá, ale také příjemná.
Budu velmi rád, pokud se Pirátům podaří podpořit více takových smysluplných projektů a dobrých nápadů, třeba právě ten váš.
Pokud máte nějaký nápad a chcete pomoci s jeho realizací, neváhejte kontaktovat naši krajskou koordinátorku, Janu Rohovou (jana.rohova@pirati.cz).
Piráti si zakládají na tom, aby jejich peníze byly využity smysluplně.
"Je nesmyslné vynakládat finanční prostředky na rauty na politických setkáních" říká Lukáš Kolářík (lídr jihočeské kandidátky do PS, Piráti).

Slavnostní otevření bosého chodníku proběhne v pátek 21. dubna v 15:15 hodin. Všichni jste srdečně vítáni!
