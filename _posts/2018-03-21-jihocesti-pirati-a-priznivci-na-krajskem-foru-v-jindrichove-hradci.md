---
layout: post
category: blog
published: true
title: Jihočeští Piráti a příznivci na krajském fóru v Jindřichově Hradci
date: '2018-03-21 06:00pm'
author: Zbyněk Konvička
image: posts/jh-1.jpg
description: 'Piráti, krajské, fórum, Jihočeský, kraj'
tags: 'Piráti, krajské, fórum, Jihočeský, kraj'
---
V sídlištní restauraci Jiskra v Jindřichově Hradci se 17. března setkali jihočeští Piráti na krajském fóru. Dorazilo několik příznivců i zájemců o členství v Pirátské straně. Řešili aktuální situaci volebních týmů měst, kde bude postavena pirátská kandidátka. Hovořilo se o podpoře těchto týmů prostřednictvím mediálního odboru, který bude připravovat Pirátské listy. Na programu byly i aktivity pirátského centra ČePiCe a primární volby do Senátu.  

Po představení nováčků prezentovaly jednotlivá místní sdružení a města své přípravy na komunální volby, které se uskuteční letos v říjnu. Ve Vimperku plánují samostatnou kandidátku nezávislých s podporou Pirátů, která by byla složená ze zástupců různých spolků. V Českých Budějovicích budou Piráti spolupracovat s dalšími regionálními subjekty. Samostatně se Piráti rozhodli kandidovat v Písku, Táboře, Soběslavi a Týnu nad Vltavou. Strakonice se rozhodnou ve chvíli, kdy bude jasné, zda budou schopny naplnit kandidátku. Ve Vodňanech vzniká nezávislá kandidátka s podporou Pirátů. V Jindřichově Hradci uvažují otevřít kandidátku i spolkům apod. Ve hře je i Třeboň.

![null](posts/jh-2.jpg)

Na programu bylo také představení horizontální a vertikální spolupráce místních sdružení navzájem a s krajem. V každém místním sdružení by mělo být několik odborných týmů, které by se věnovaly určité oblasti (např. transparence, sport, kultura, doprava, životní prostředí…). Odborné skupiny by měly přesah na celý kraj a mohly být užitečné i při krajských volbách. 

Svůj příspěvek sdělili i zástupci republikového výboru. Hovořilo se o efektivním zúročení pirátských financí stejně jako možnosti průzkumu voličů před komunálními volbami. Dále pokračuje profesionalizace Pirátské strany a možnost celorepublikového volebního manažera.

Pirátům se rovněž představila Kateřina Hůlková, která je novou krajskou koordinátorkou. Připomenula aktuální a již blížící se akce. Například Ukliďme Česko 7. dubna, do níž se Piráti pravidelně zapojují, a po níž se ten samý den slavnostně otevře pirátské českobudějovické centrum ČePiCe nebo květnový koncert písničkáře Goldy, basáka ze Znouzectnosti rovněž v ČePiCi. 

Jihočeský předseda Lukáš Kolářík seznámil zúčastněné s koncepcí mediálního odboru. Po ní následovala výzva vedoucího mediálního odboru Zbyňka Konvičky ke všem městům o lepším využívání sociálních sítí. Diskuze se vedla také o Pirátských listech, jejich případném rozsahu, smysluplném obsahu a distribuci. Stejně jako o využití Pirátského Youtube kanálu pro pirátská videa. Měla by být zpracována také metodika propagace lokálních stránek. 

Díky výzvě na facebooku se hlásí první zájemci o spolupráci s mediálním odborem. Rozjelo se nyní také Pirátské centrum, proběhly první akce a plánují se další. Centrum ČePiCe bude přívětivým prostorem otevřeným všem - jistou kotvou na jihu Čech.

O senátní volby projevili zatím zájem dva zájemci: Jiří Šesták a Svatomír Mlčoch. Ten byl přítomný i na setkání a sdělil představu o své kandidatuře do Senátu a požádal o podporu Pirátů.
