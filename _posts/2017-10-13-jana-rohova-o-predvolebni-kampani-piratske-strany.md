---
layout: post
category: blog
title: 'Jana Rohová: O předvolební kampani Pirátské strany'
date: 2017-10-13T09:21:42.596Z
author: Zbyněk Konvička
image: /assets/img/posts/ja na web 2.jpg
description: 'Jana Rohová, dobrovolnická kampaň'
tags: 'lide, akce'
---
Jihočeskou koordinátorkou Pirátské strany, jejich
dobrovolníků a současně trojkou na kandidátce je Jana Rohová ze Strakonic. V našem
rozhovoru jsme si povídali o její práci a především aktuální předvolební
kampani Pirátů do sněmovních voleb.

**Co
vše máš coby koordinátorka jihočeských pirátů a současně dobrovolníků na
starost?**

Je to taková všehochuť. Jádro mojí práce spočívá
v komunikaci s lidmi a v pořádání různých akcí na jihu Čech.
V praxi to probíhá tak, že vymyslím akci, zpropaguji ji, seženu si na ní
dobrovolníky, technické zajištění, dopravu, občerstvení a další potřebné věci.
Také zajišťuji administrativu Jihočeského kraje, například žádosti o
proplacení, zpracování přihlášek nových členů, vyhlašování hlasování a jednání
na fóru, smlouvy s externími dodavateli, správu sociálních sítí a
aktualizaci krajského webu. Jednou měsíčně vydávám zpravodaj o proběhlých
akcích a těch, které dále chystáme. V neposlední řadě se starám o
distribuci propagačních materiálů našim členům a dobrovolníkům, kteří nám
chtějí jakýmkoli způsobem pomoci. Moje práce je hodně různorodá, reaguji na
aktuální požadavky svého krajského sdružení, vedení strany atd.

**Do
předvolební kampaně se po celé republice, jižní Čechy nevyjímaje, zapojuje řada
dobrovolníků, kteří chtějí svou měrou Pirátům pomoci do sněmovny. S kolika
dobrovolníky spolupracují jihočeští Piráti a co vše v kampani dělají?**

Jihočeští Piráti mají v současné době kromě
svých členů asi dvacet dobrovolníků. Každý dělá to, co umí. Máme kapely, které
nám hrají na různých akcích za cestovní náklady, další, kteří nám pomáhají
s personálním zajištěním akcí, dobrovolníky na kontaktní kampaň
v ulicích, kteří rozdávají Pirátské listy a vysvětlují lidem náš program.
Nesmím zapomenout ani na spoustu ochotných řidičů, kteří dopravují materiály
z bodu A do bodu B podle aktuálních požadavků, odpovídače na sociálních
sítích, kteří uvádějí na pravou míru náš program…a tak bych mohla pokračovat. 

![null](/assets/img/posts/22136989_10155705549487114_4285642000303673353_o.jpg)

![null](/assets/img/posts/P_20170827_143407.jpg)

![null](/assets/img/posts/Máj cb.jpg)

**Jsi
u Pirátů již od roku 2013. V čem je tato poslední kampaň jiná, je
profesionálněji připravená?**

S Piráty jsem spolupracovala již dříve,
angažovala jsem se v zahraničním odboru. Do strany jsem pak vstoupila
v roce 2013, po svém návratu do Evropy. Dříve nás bylo podstatně méně a
každý dělal, co uměl, a jak nejlépe to uměl. Chybělo nám však jakési zastřešení
a koordinace shora. Přesto na tu dobu vzpomínám ráda, všichni jsme se navzájem
znali a byli jsme jedna velká parta kamarádů. Od té doby se strana v mnoha
ohledech profesionalizovala, stala se čitelnější pro voliče a začala být více
vidět. 

**Jaké
formy kampaně Piráti využívají? **

Piráti nejvíce spoléhají na kontaktní kampaň, při
které se setkávají s lidmi, hovoří s nimi o svém programu a
vysvětlují svá stanoviska. Rozdáváme Pirátské listy v ulicích, pořádáme
besedy na různá témata, děláme koncerty kapel, které nespadají pod ochranný
svaz autorský (OSA). Podílíme se také na veřejně prospěšných projektech, ať už
jsou to úklidové akce v různých městech nebo charitativní koncerty,
jejichž výtěžek vždy putuje někomu, kdo je potřebuje (autumnnight.cz). Tyto
věci děláme ale konstantně, ne jen v předvolebním období.

Inzerci v tisku si neplatíme a billboardy také
nemáme (kromě těch, které nám nabídli naši podporovatelé), používáme bannery,
které distribuujeme našim podporovatelům a ti si je vyvěšují na ploty či
balkony. Při kampani jsme také použili solární loď či Pirátský vězeňský
autobus. A protože „sharing is caring“, moravští Piráti nám zapůjčili svou
Pirátskou nafukovací skákací loď. 

Při naší kampani nepůsobíme na chuťové buňky voličů
ani jim nenabízíme laciná hesla. Myslím, že kampaň děláme tak, aby si ji
všichni užili, byla příjemná a měla nějakou přidanou hodnotu.

![null](/assets/img/posts/21055173_10155602735962114_3713276285299071529_o.jpg)

![null](/assets/img/posts/IMG_20170415_155717.jpg)

**Jak
hodnotíš cesty s pirátským autobusem po jihočeských městech? Která všechna
města navštívil a s jakým ohlasem?**

Navštívili jsme Týn nad Vltavou, Písek, Tábor,
Soběslav, Jindřichův Hradec, České Budějovice, Strakonice a Katovice, rodné
městečko našeho jihočeského lídra. Tour byla po celou dobu skvělá.
V Českých Budějovicích jsme ji propojili s Pirátským happeningem na
Sokolském ostrově, v Soběslavi zase s petičním stánkem, za který nás
odtud vždy neoprávněně vykazovali. V každém městě se objevil dostatečný
počet dobrovolníků, kteří nám pomáhali s kontaktní kampaní. Lídr
Jihočeského kraje Lukáš Kolářík a já coby koordinátorka jsme odjeli
s autobusem celou tour po našem kraji.

Reakce veřejnosti byly veskrze pozitivní. Lidé se
doptávali na náš program, ujasňovali si některá stanoviska, nosili nám jídlo,
kávu a při nepřízni počasí dokonce deštníky. Za to bych jim všem ráda
poděkovala. 

![null](/assets/img/posts/IMG_20170917_160317.jpg)

![null](/assets/img/posts/DSC_1598.jpg)

**Jaký
je tvůj odhad volebního výsledku Pirátů, celkového a na Jihu Čech?**

Podle posledních průzkumů mají Piráti volební
potenciál kolem 14%, i když si troufám odhadovat, že na Jihu to je o něco méně.
Aktivně se snažíme přesvědčovat lidi, jak je důležité jít k volbám. Jsem
od narození optimista, takže si myslím, že těch 10% dáme. 

Pomůžete nám k nim?

[Video z Pirátského happeningu na Sokolském ostrově](https://www.facebook.com/ceska.piratska.strana/videos/10155249374449039/)
