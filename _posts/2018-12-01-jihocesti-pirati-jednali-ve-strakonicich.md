---
layout: post
category: blog
published: true
title: Jihočeští Piráti jednali ve Strakonicích
date: '2018-12-01 09:45pm'
author: Zbyněk Konvička
image: /assets/img/posts/strakonice-forum-3a.jpg
description: 'Strakonice, Piráti, forum, kraj'
tags: 'Strakonice, Piráti, forum, kraj'
---
Lovecká bašta na okraji Strakonic hostila jihočeské Piráty, kteří se sešli na dalším krajském fóru. Setkání se konalo 25. listopadu a kromě bilancování povolebních jednání a zhodnocení aktuálního dění v pirátských jihočeských baštách, se fórum věnovalo i plánovanému celostátnímu fóru v Táboře, stejně jako přípravě na volby do Europarlamentu, které se uskuteční v květnu 2019.

V úvodu se Pirátům představili noví zájemci o spolupráci či případné členství ve straně, na něž navázala nová krajská koordinátorka Pirátů – Klára Bidařová. Ta podle svých slov bude pomáhat s organizací pirátských aktivit a administrativou krajského sdružení, stejně jako s komunikací uvnitř i vně sdružení – s dobrovolníky a adepty na členství.

Nechybělo slovo předsedy jihočeských Pirátů Lukáše Koláříka, který zdůraznil, že po úspěšných volbách všem 30 zvoleným zastupitelům v Jihočeském kraji za Piráty začíná skutečná tvrdá politická práce, která se nesmí podcenit: „Jenom díky vám dokážeme téměř bez peněz konkurovat nejbohatším subjektům typu ANO a na mnoha místech je i porážet. Je vidět, že politika je stále více o lidech než o penězích a jsem rád, že jsou Piráti právě ti, kteří to dokazují,“ uvedl Lukáš Kolářík. Současně vyzval členskou základu k zapojení se do krajských expertních týmů. Zmínil důležitost rozšíření pirátských bašt do Českého Krumlova a Prachatic, stejně jako posílení základny v Jindřichově Hradci a Strakonicích. Jak uvedl, krajské předsednictvo jedná s potencionálním nájemcem restaurace v Čepici – pirátském centru v Českých Budějovicích, který by zajišťoval stabilní provoz a pravidelný program v centru.

Zástupci jednotlivých místních sdružení pak hodnotili průběh volebních kampaní ve svých městech i povolební vyjednávání. Svorně si všichni pochvalovali sepsané povolební strategie, o které se mohli v jednáních opírat. Josef Soumar z píseckého sdružení představil podrobněji ideu krajských expertních týmů a Lukáš Kolářík plánovaný krajský rozpočet strany na rok 2019. Důležitým bodem byla rozprava o chystaném celostátním pirátském fóru, kterého se jako hostitelé ujmuli táborští Piráti. Uskuteční se ve dnech 19.–20. ledna 2019 v táborském hotelu Palcát. Jihočeští Piráti deklarovali, že táborským kolegům budou v náročné organizaci při akci, na níž se očekává několik stovek účastníků, nápomocni.

Vedoucí mediálního odboru Zbyněk Konvička hovořil o infokanálech Pirátů v rámci kraje a možnostech zlepšování jednotlivých platforem FB, webů, tiskových zpráv apod. Padl návrh jednou za rok, i mimo volby, připravovat krajské Pirátské listy, v nichž by se prezentovala všechna pirátská města a průběžně tak informovala o svých aktivitách mimo on-line. Na něj navázal Jaroslav Hansal, který představil návrh na novou podobu krajského webu. 

Hosty fóra byli Markéta Gregorová, vedoucí zahraničního odboru Pirátů a poslanec za Piráty Mikuláš Peksa, kteří informovali o plánované kampani na eurovolby a možnosti sdružení i jednotlivců se do nich zapojit. Kandidaturu do eurovoleb za Jihočechy zvažuje Jana Koláříková, stávající vedoucí personálního odboru.
