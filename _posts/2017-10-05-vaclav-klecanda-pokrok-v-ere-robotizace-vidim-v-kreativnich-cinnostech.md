---
layout: post
category: blog
title: 'Václav Klecanda: Pokrok v éře robotizace vidím v kreativních činnostech'
date: 2017-10-05T17:30:39.934Z
author: Zbyněk Konvička
image: /assets/img/posts/vašek na web.jpg
description: Pětkou jihočeské kandidátky je Václav Klecanda
tags: lide
---
Čtyřkou na kandidátce jihočeských Pirátů byl
v krajských primárkách zvolen Václav Klecanda. Jelikož se věnuje IT,
směřovaly otázky našeho rozhovoru do oblasti digitalizace státu a měst,
konceptu smart city či do postupující robotizace.

**Ve svém
profesním životě se zabýváš IT systémy, máš tedy blízko k pirátským
myšlenkám digitalizace státu, případně měst. Jak by sis to představoval
v praxi? V jakých ohledech by mohla digitalizace prospět občanům? **

Digitalizace přináší řadu výhod. Na straně státu je
to možnost ukládat veškeré informace v datacentrech namísto obrovských
archivů. Dá se v nich nesrovnatelně rychleji vyhledávat a dají se rychleji
zálohovat. Na straně občana je to možnost veškerou agendu vyřizovat odkudkoli
s pomocí počítače nebo třeba jen mobilu. To vše pomocí jednoduchých
intuitivních formulářů bez nutnosti zadávat údaje jako jméno, adresa … neustále
dokola. Odpadá tak nutnost strávit půl dne na úřadě, čekat fronty a pak stejně
nic nevyřídit, protože už je konec úředních hodin.

**Kde naopak vidíš úskalí digitalizace, mám na
mysli zneužití osobních dat při případném „šmírování“ lidí?**

Je jasné, že v digitální době má o nás stát
řadu dat. Ta data jsou komplexní a poskytují detailní obrázek o občanovi. To je
podle mě v pořádku v okamžiku, kdy každý, kdo moje data potřebuje
k nějaké agendě, dostane vždy pouze ta, která potřebuje a žádná jiná.
Nikdo pak nemá přístup ke všem datům, která o občanovi stát má.

**S digitalizací
souvisí i robotizace. Piráti upozorňují na nutnost připravit se na to, že
roboti budou brát velmi brzy lidem práci stále ve větším měřítku. Na jaká
odvětví bys doporučil se zaměřit, abychom byli schopni konkurovat vyspělým
ekonomikám a lidé se byli schopni uplatnit?**

Robotizace postupuje mílovými kroky. Rutinní či
jednoduché práce, které dnes lidé vykonávají v montovnách u pasu, ale
v blízké době i řidiči, to jsou práce, které budou vykonávat roboti. A
nejde jen o robotizaci. Místa, která lze naprogramovat a nahradit softwarem,
jako jsou úředníci, účetní nebo fakturanti, také zmizí. A je to dobře. To je
pokrok a jsme na začátku technické revoluce chtěli. A teď to máme a je třeba se
soustředit na ta odvětví, která jsou pro roboty nevhodná – kreativní činnosti.
S kreativitou se pojí pokrok a to chceš!

**Co
si myslíš o konceptu smart city, který se snaží rozvíjet Praha nebo Písek?**

Největší problém je, že každé město si hraje na
vlastním písečku. Pro mě bude smart, až si v něm koupím lístek na MHD nebo
parkovné na 1 klik v mobilu, který automaticky pozná, ve kterém městě
jsem. nebo až se budu moci účastnit rozhodování o určení peněz na sport nebo
kulturu prostřednictvím aplikace v mobilu anebo pomoci stejné aplikace na
jeden klik dám najevo, že raději stavět bazén, než kilometr nového hogo fogo
chodníku. Smart město má také všechny turistické informace minimálně
v angličtině a u každého zajímavého místa QR kód pro načtení mobilem
s odkazem na kompletní informace o místě v několika jazycích. \
Vojtěch Blažek
kdysi napsal definici, se kterou se ztotožňuji: „Chytré město je takové, které
svým občanům dokáže lépe předat informace o jeho vývoji a zapojí tak co
největší část komunity města do rozhodovacího procesu.

**Kandiduješ
za Piráty v jihočeském regionu, žiješ v Táboře. Jaké trápí Jihočechy, potažmo občany ve tvém městě,
nejzásadnější problémy?**

Problém je podle mého podobný jako všude jinde. Radnice
je černá neprůhledná krabička. O velkých projektech se dozvídáme, až když
prosákne, že jsou předražené, nebo špatně promyšlené či připravené. To je už
ale pozdě. Město zkrátka není smart.

**Co
bys jako Pirát prosazoval jako nejdůležitější body z pirátského programu
na půdě sněmovny?**

Jako ten, který se pohybuje v IT, bych chtěl
dohlédnout na odbornou přípravu IT projektů, které budou realizovány
v souvislosti s digitalizací státní správy. Už mám po krk černých děr
na peníze pro velké korporace, nebo firmy kamarádíčků současných politiků
v podobě předražených a nedomyšlených IT projektů. Ze zkušenosti vím, že
IT systémy lze dělat koncepčně, jednoduše, a tím pádem i levně. Hlavně pak
otevřeně, aby pak mohli být rozvíjeny bez závislosti n původním výrobci.

**Vím,
že rád cestuješ po rozmanitých zemích. To zpravidla předpokládá znalost cizího
jazyka. Jak jsi na tom s jazyky?**

Umím se dobře domluvit anglicky. Angličtina je
světový jazyk číslo jedna a člověk, který jí vládne se, věřím, neztratí nikde
na světě. Proto jsem rád, že Piráti ve svém programu v kapitole školství
mají tezi o dvojjazyčné zemi. To, že většina obyvatel umí kromě mateřského
jazyka i angličtinu osobně považuji za známku vyspělosti.

**Věnuješ
se i zdravé výživě a s tím spojeným zdravým životním stylem. Co vše děláš
pro své zdraví? Dali by se nějaké jednoduché recepty na zdravý životní styl
doporučit komukoliv?**

Snažím se omezovat maso. Nejen kvůli tomu, že je to
zdravé, ale především kvůli ekologii. Málokdo ví, že jeden hektar půdy uživí
řádově více vegetariánů než masožravců. Současnou míru konzumace masa a
s ní spojenou míru živočišné výroby považuji za neudržitelnou. Mám za to,
že podobný přístup, jako je ten můj, může aplikovat kdokoliv, kdo přemýšlí ve
stejných souvislostech jako já.

**Jaké
další hobby provozuješ ve svém volném čase?**\
Bude to znít divně, ale
programuji. Rozvíjím otevřený software, který používám při své práci a mám řadu
svých projektů. Vedle toho však jezdím na kole, motorce a v zimě na
snowboardu.
