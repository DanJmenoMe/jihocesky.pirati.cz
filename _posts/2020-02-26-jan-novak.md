---
layout: post
category: blog
published: true
title: 'Honza Novák: od Pirátů jsem zvyklý nejen projekty vymýšlet, ale pak se přímo podílet na jejich realizaci'
date: '2020-02-26'
author: Luboš Kudláček
image: jan-novak.jpg

description: 'Honza Novák byl zvolen do zastupitelstva města Týn nad Vltavou v komunálních volbách na podzim roku 2018. Téhož roku na konci října podepsal společně s dalšími koaliční smlouvu a od prvního listopadu je neuvolněným radním.'
tags: 
  - Hlášení od kormidel
---
Honza Novák byl zvolen do zastupitelstva města Týn nad Vltavou v komunálních volbách na podzim roku 2018. Téhož roku na konci října podepsal společně s dalšími koaliční smlouvu a od prvního listopadu je neuvolněným radním.

**Co ta práce radního vlastně obnáší? Čím se třeba aktuálně teď zabýváš?**

Rada města je nejvyšší orgán obce. Sedí v ní starosta, místostarostka a radní. Někteří jsou pro svoji práci uvolnění, tedy mají to jako zaměstnání. V Týně se to týká starosty a místostarostky. Zbylí členové Rady města jsou neuvolnění - to znamená, že musíme mít normální práci a práci v Radě se věnovat ve svém volnu. Za to jsme také placení - v mém případě to je 6 871 Kč čistého.

**Co konkrétně pro město děláš?**

Rada města je něco jako vláda - zastupitelstvo si ji zvolí, aby některé věci řešila sama, jiné aby „předchroustala“ zastupitelům a doporučila jim své stanovisko. Řešíme tedy věci jako přípravu rozpočtu, rozhodnutí o investičních plánech města, žádosti nebo přijetí různých dotací či počty úředníků. Ve většině případů se jedná o strategická rozhodnutí. Scházíme se dvakrát až třikrát do měsíce a trvá to obvykle několik hodin, někdy jednáme i do pozdní noci. Na taková setkání je také potřeba se řádně připravit - to někdy zabere násobně více času než samotná jednání. Tohle všechno pak musím probrat s druhým Pirátem v zastupitelstvu, ale i s dalšími Piráty, předat jim informace a domluvit se s nimi na našich stanoviscích.

Jednotliví radní také často něco iniciují, třeba nové akce ve městě, změny ve fungování úřadu, nebo jednají s různými institucemi či firmami. Já se mimo jiné připravuji na schůzku s ředitelem Krajského úřadu, chci s ním řešit situaci, kdy si na stavební úřad v Týně mnoho občanů stěžuje.

**Je toho celkem hodně. Dá se to vůbec stíhat, když máš kromě toho ještě jiné zaměstnání na plný úvazek?**

Všechno jde, když se chce. :-) Naštěstí mám práci, kde jsou vůči mé politické aktivitě vstřícní a když potřebuji, tak se vždy nějak domluvíme. To ovšem nic nemění na tom, že mám pevnou pracovní dobu, takže ač bych opravdu chtěl, nemám možnost příliš chodit na úřad a poznat se s lidmi na něm. Také to výrazně ztěžuje nějakou přímou koordinaci - člověk napíše odpoledne po práci e-mail, zaměstnanec úřadu již má po práci, tak odpoví druhý den dopoledne a já se k tomu dostanu zase po jeho pracovní době. Takže z něčeho, co by běžně zabralo hodinku mailování, nebo půlhodinovou schůzku, se stane „maraton” na jeden pracovní týden. Někteří kolegové mají toto snazší - pracují přímo v Týně, jsou OSVČ (tedy pracovní doba je plně v jejich rukách), nebo jsou například učitelé. Platí pro ně mnoho dalších omezení, ale mají mnohem snazší kontakt s lidmi na úřadě, pokud chtějí. 

**Komunikace je tedy složitá, co ostatní práce?**

Pro mě není problém s přípravou materiálů nebo s vymýšlením projektu. To je jedno, v jakou dobu to dělám. Nicméně takhle musím projekty zadat tajemníkovi města, který zařídí realizaci - a já to pak nemám pod kontrolou. Udělám jen strategické rozhodnutí. To je to, co mě na tom mrzí nejvíce - od Pirátů jsem zvyklý nejen projekty vymýšlet, ale pak se přímo podílet na jejich realizaci.

Samozřejmě, pak jsou zde časové kolize s mým běžným zaměstnáním a prací pro město. Například když se připravuje a finalizuje rozpočet, tak mám v klasickém zaměstnání „špičku”, dělám přesčasy a musím věnovat práci hodně energie. To se chtě nechtě podepíše na takto důležitém období. Vždycky jde o čas - když to máš ke stálému zaměstnání, tak nikdy nevyprodukuješ tolik nápadů a nikdy neposuneš věci tak rychle a tak daleko, jako kdybys na to měl celý svůj den.

**Měl jsem připravenou otázku ohledně toho, co je tou největší překážkou ve tvé práci. Je to tedy čas?**

Ano. Respektive kolize dvou pevných pracovních dob, u mě navíc umocněné prací mimo bydliště. A největší problém jsou různé schůzky nebo konference - dost často si kvůli nim musím brát dovolenou, nebo si čas nadělávat.

Shrnu to - když se člověk smíří s tím modelem, který pro neuvolněného radního platí, kdy si nejdřív musí zajistit, aby se měl kde vyspat, za co se najíst a až pak může řešit politiku, tak to jde.

**Čím se aktuálně zabýváš? Zmiňoval jsi schůzku s ředitelem Krajského úřadu ohledně stavebního úřadu. Děláš ještě na něčem konkrétním?**

V Radě jsme si rozdělili gesce, moje je IT a občanská angažovanost. Takže nyní například ladím web města, ve spolupráci s IT komisí hledám nejvhodnější formu nahlašování závad a problémů online, brzy budeme mít schůzku ohledně již vypracovaných plánů na rozvoj města nebo ve spolupráci s místními Piráty připravuji zadání pro rozjetí participativního rozpočtu města. 

Také se společně s ostatními zabývám rozšířením stavebních parcel ve městě a na některých věcech se nám podařilo se domluvit. Třeba v případě budování vodovodu na kraj obce máme i možné „odbočky” k parcelám, které jsou sice nyní ve státním zemědělském fondu, ale já doufám, že se nám je podaří z něj vyjmout.

**Je super, že můžeš pracovat takto aktivně jako radní, Piráti jsou často v zastupitelstvech v opozici. A když už jsme u toho, co opozice v Týně? Jaký na to máš pohled z druhé strany?**

V Týně nastala ne zcela standardní situace, kdy jsme sestavili koalici bez vítěze voleb. Z mého pohledu vítězné hnutí zásadně nezvládlo povolební vyjednávání. Z toho pak plynula poměrně pochopitelná frustrace, kdy na naší koalici nenechali nit suchou. Po tom více jak roce se již situace relativně uklidnila. Nyní již opozice funguje v zásadě běžným způsobem - většinu kritiky považuji za věcnou, tedy takovou, se kterou se dá nějakým způsobem pracovat, vzít z ní to podstatné a věcné. 

Z Pirátského pohledu musím říct, že to, co jinde požadujeme na straně opozice, tak to teď v koalici pro opozici sami prosazujeme. V Týně má tedy poprvé opozice ve svých rukou jak předsednictví kontrolního, tak i finančního výboru. A rozhodně se nejedná o standard, zvláště druhá jmenovaná funkce byla dříve využívána pro nějakou slabší koaliční stranu, která se nevešla do Rady města. Jako Piráti ctíme kontrolní roli opozice a trváme na tom, aby měla co nejvíce prostředků k věcné a objektivní kontrole toho, co se v obci děje.

**Máš nějaký vzkaz pro naše čtenáře, příznivce a také pro voliče?**

Zajímat se o politiku má smysl. Ovlivňuje to vše kolem nás, ať již v obci, na kraji, tak ve státě. Ne všechno je jednoduché a lze vyřešit rychle, nebo mávnutím kouzelného proutku. Náš politický systém je založený na několika relevantních stranách a z nich se část musí domluvit. Čím větší mandát nějaká z nich dostane, tím má větší šanci ovlivnit, jaký život v tomhle státě budeme mít. Zajímejte se a choďte k volbám, ověřujte si informace a hlavně nevěřte jednoduchým řešením.

