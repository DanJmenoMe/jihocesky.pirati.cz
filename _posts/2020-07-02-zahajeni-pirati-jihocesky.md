---
layout: post
category: blog
published: true
title: 'Šance změnit budoucnost, jde o Jihočeský kraj - Piráti zahájili kampaň do podzimních voleb' 
date: '2020-07-02'
author: Luboš Kudláček
image: 2020/zahajeni.jpg

description: 'Jihočeský kraj jako moderní místo pro život, se zachováním přírodních krás, fungujícím a dostupným zdravotnictvím, podporou turismu i místního podnikání, to jsou základní vize, s nimiž jdou Piráti do nadcházejících voleb.'
tags:
  - Volby 2020
---
**České Budějovice, 2. 7. 2020 - Jihočeský kraj jako moderní místo pro život, se zachováním přírodních krás, 
fungujícím a dostupným zdravotnictvím, podporou turismu i místního podnikání, to jsou základní vize, 
s nimiž jdou Piráti do nadcházejících voleb. *„Chceme moderní, otevřený, transparentní a efektivní kraj, 
s perfektní dopravní obslužností, dostupným zdravotnictvím, rovnoměrným rozložením investic, kraj 
spravedlivý a prospěšný všem jeho obyvatelům. Už jsme dokázali, že pracovat umíme, teď chceme naše 
schopnosti a náš přístup přenést i na krajskou úroveň,“* vysvětlil na úvod tiskové konference MUDr. 
Lukáš Mareš, lídr pirátské kandidátky a zastupitel v Českých Budějovicích a pokračoval:**

***„Do politiky jsem šel proto, abych věci posunul vpřed. Jsem lékař radiolog, pracuji v českobudějovické 
nemocnici, kde jsem také předsedou místní odborové organizace lékařů a tak se ve zdravotnictví 
pohybuji už poměrně dlouho. Zlepšení kvality a dostupnosti zdravotní péče je jednou z našich 
priorit, chceme, aby měl každý obyvatel kraje v rozumné vzdálenosti ambulantní specialisty, 
tedy zubaře, praktické, oční, dětské a další lékaře. Dále chceme zlepšit situaci v porodnictví, 
zajistit pacientům jejich práva a zachovat stávající vlastnickou strukturu nemocnic, nepřipustíme 
jejich privatizaci. Máme teď šanci něco změnit, změnit budoucnost lékařské a lékárenské péče ve 
prospěch nás všech.”***

Na druhé pozici kandidátní listiny je současný radní v Týně nad Vltavou Jan Novák, následuje písecký zastupitel Josef Soumar, architektka Veronika Kovářová z Volyně, živnostník Jiří Roubíček z Tábora, zastupitel Martin Kákona ze Soběslavi, dále přírodovědec Dan Leština, zastupitel Jan Hošek, učitelka Lucie Korytářová z Českých Budějovic, poslanec Lukáš Kolářík z jihočeských Katovic a mnoho dalších.

Obsah volebního programu Jihočeských Pirátů zahrnuje všechny oblasti, které ovlivňuje krajské zastupitelstvo nebo Rada Jihočeského kraje, klade důraz na digitalizaci, dopravu, zdravotnictví a péči o krajinu, ale také na efektivní vzdělávání, bydlení a zodpovědné nakládání s finančními i jinými prostředky. 

Jan Novák, radní v Týně nad Vltavou a další z kandidátů České pirátské strany do 
krajského zastupitelstva, k tomu dodává: *„Roční rozpočet kraje je dostatečně veliký 
a i když ho zastupitelstvo nemůže ovlivnit celý, rozhodně jím ale ovlivňuje životy a 
budoucnost nás všech. My chceme, aby to ovlivňování bylo pozitivní a aby náš 
kraj prosperoval jak ekonomicky, tak i zvyšující se životní úrovní všech lidí, 
kteří tady žijí. Na to se hodně zaměřujeme v našem programu a zvlášť teď, v době 
očekávané krize, kdy půjde o hodně. Chceme podpořit například místní podnikatele, 
živnostníky a lokální producenty potravin. Důležité je přitom pohlídání všech procesů a toků peněz.”*

S tím souvisí i cestovní ruch, o kterém mluvil další z kandidátů Jiří Roubíček: 
*„Při pandemii Covid-19, se česká ekonomika téměř zastavila a velmi negativně postihla 
cestovní ruch. Sluší se poděkovat Jihočeskému kraji, že poměrně pružně zareagoval 
na vzniklou situaci, kdy krajské zastupitelstvo schválilo slevové vouchery na ubytování 
v Jižních Čechách a spustilo propagaci tuzemské dovolené. Sleva 30 % na ubytování 
pomůže jak lidem pracujícím v ubytovacích službách, tak i ostatním navazujícím 
živnostníkům a firmám. Pravděpodobně největší dopad na cestovní ruch po krizi 
zapříčiněné Covidem-19 ale nastane až po letní sezóně, a proto budeme navrhovat 
stimulační dotační program pro sezónu zima/jaro 2020/2021 z důvodu prodloužení turistické 
sezóny a tím pomoci podnikatelům, kteří jsou na turistickém ruchu nejvíce závislí. 
Nejde tady o nic menšího než o práci a výdělek pro tisíce jihočeských podnikatelů a 
zaměstnanců, které živí cestovní ruch a související služby.”*

Kromě zdravotnictví a ekonomiky je pro Piráty důležitá také jihočeská krajina a příroda:

*„Čím dál více vnímáme, jak jsme závislí na množství a druh srážek, které se 
objevují méně často a v extrémnějších podobách. Proto se musíme konečně pustit 
do obnovy pestré krajiny, o které už od revoluce mluví odborníci a politici 
je již 30 let přehlížejí. Cestou je zapojení krajinného plánování do územního plánování 
a spolupráce v rámci větších územních celků. Naším cílem je udělat z našeho 
kraje místo, kde by chtěl žít opravdu každý. Občané potřebují mít vodu ve studních 
a bez pesticidů. Vytvoříme přívětivou krajinu a veřejný prostor, 
který láká k sousedské pospolitosti. Chceme města, která se přes léto 
nezmění ve vyprahlou poušť a víme, jak jim s tím v rámci kraje pomoci,”* řekla architektka Veronika Kovářová, jedna z dalších kandidátek.

Dan Leština, doktorand z Biologického centra Akademie věd a další z kandidátů, 
který se jihočeskou krajinou zabývá, dodal: *„Kraj má i celou řadu dalších 
nástrojů, jak životní prostředí na svém území ovlivňovat. Kromě správy chráněných 
území rozděluje v této oblasti nemalé množství peněz, koordinuje činnost obcí, 
odebírá potraviny a další produkty ve svých zřizovaných zařízeních, jako jsou 
školy nebo nemocnice. Nabízí se vytvořit ucelený systém: obcím a dalším vlastníkům 
pozemků nabídnout návod, jak do smluv s hospodáři prosadit šetrné postupy vůči půdě a 
krajině, takto hospodařící malé jihočeské zemědělce nebo rybáře finančně podporovat, 
a ve vlastních jídelnách vytvářet poptávku po kvalitních lokálních surovinách, 
což jistě ocení nejen zemědělci, ale i strávníci. Na vlastních pozemcích potom 
kraj může vytvořit galerii příkladů dobré praxe přírodě blízkých postupů.”*

Martin Kákona, další z čelních kandidátů, se zaměřuje na dopravu: 
*„Neřeknu žádné tajemství, když prohlásím, že dopravní infrastruktura je v Jihočeském kraji
 ve velmi špatném stavu. Na druhou stranu nám to umožňuje nedělat chyby, kterých se dopustili 
 jinde. V poslední době například vidime, jak dálnice přitahují developery a 
 je velký tlak na výstavbu bez strategického plánování. Plánovaná logistická 
 centra nemají většinou návaznost na železniční dopravu a kapitál, který je buduje, 
 má jediný záměr, sjezd z dálnice. Musíme kraj přesměrovat z živelného 
 rozvoje na udržitelný rozvoj. Protože jsme tento kraj nezdědili po svých předcích, 
 ale máme ho pouze zapůjčen od našich dětí. Prostě jde o kraj, jde o udržitelný rozvoj a čistou mobilitu.“*

Dalším z témat, které je pro Piráty důležité, je digitalizace: 
*„V digitalizaci je velký potenciál k zefektivnění práce úřadu a 
zkvalitnění služeb veřejnosti. Z našich zkušeností nejsou ve vedení samospráv lidé, 
kteří by problematice rozuměli dost na to, aby dokázali tento potenciál využít. 
V únoru nabyl účinnosti zákon o právu na digitální služby, takzvaná „digitální ústava“, 
který vznikl za výrazné podpory Pirátů. Ten zaručuje mimo jiné právo komunikovat s úřady digitálně. 
Ve stejném duchu se chceme zaměřit na digitalizaci a efektivní správu kraje ku prospěchu všech. 
Máme na to kompetentní lidi,“* uvedl dále Jan Hošek, vývojář software a specialista na IT.

Svůj prostor dostalo i téma vzdělávání a školství, o němž hovořila Lucie Korytářová: 
*„Chceme naslouchat odborníkům a využívat jejich rad k lepší správě našeho společného majetku. 
Zároveň podpoříme profesionály, a to ve všech oborech, které jsou v kraji potřeba. 
Budeme tedy pracovat na vzniku nových učebních a maturitních oborů na středních školách 
zřizovaných krajem, které budou reagovat na aktuální potřeby. Chceme také podporovat 
alternativní školství tak, aby bylo přístupné a rodiče měli možnost si vybrat vhodnou 
formu vzdělávání právě pro jejich děti. Ke kvalitnímu vzdělávání potřebujeme kvalitní 
učitele, jejichž rozvoj podpoříme například nabídkou vzdělávacích kurzů.“*



Volební kampaň jihočeských Pirátů bude stát zhruba 600 tisíc korun a opírá se, 
stejně jako v minulých pirátských kampaních, o volební web a práci dobrovolníků. 
Ta je zcela zásadní pro přímé oslovování voličů a sympatizantů. 
Piráti počítají s tím, že ve volbách překonají hranici 15 % hlasů.

### Prvních deset kandidátů do krajského zastupitelstva

<ol>
<li>MUDr. Lukáš Mareš - lékař, předseda lékařského odborového klubu, zastupitel v Českých Budějovicích</li>
<li>Bc. Jan Novák - radní v Týně nad Vltavou, pořadatel kulturních a občanských aktivit</li>
<li>Josef Soumar - finančník, zastupitel v Písku</li>
<li>Ing. arch. Veronika Kovářová - architektka, pořadatelka Šperkařského workshopu ve Volyni</li>
<li>Bc. Jiří Roubíček - živnostník z Tábora, organizátor společenských akcí</li>
<li>Ing. Martin Kákona - vědecký pracovník, výzkumník, vynálezce, zastupitel v Soběslavi</li>
<li>Mgr. Dan Leština - doktorand na Biologickém centru Akademie věd, zoolog</li>
<li>Bc. Jan Hošek - SW vývojář, zastupitel v Českých Budějovicích</li>
<li>Mgr. Lucie Korytářová - učitelka, lektorka environmentálního vzdělávání</li>
<li>Lukáš Kolářík - živnostník z jihočeských Katovic, freelancer, poslanec PSP</li>
</ol>