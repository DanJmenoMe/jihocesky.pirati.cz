---
layout: post
category: blog
tags: akce
title: Volební rok 2017 zahájili jihočeští Piráti v Táboře
image: /assets/img/posts/taborschuze.jpg
author: Jana Rohová, Zbyněk Konvička
---

Jihočeští Piráti se v neděli 8. ledna sešli na své první letošní krajské schůzi.
Jejich dočasným přístavem se stala hospůdka Na Kurtech v Táboře.
Zhodnotili uplynulý rok a zahájili přípravy na volby do Poslanecké sněmovny letos na podzim.
Setkání bylo jako vždy otevřené, protože veřejnost je u Pirátů vždy vítána.

Klíčovým bodem programu byly volby 2017 a příprava primárních voleb, v kterých členové strany v online hlasování rozhodnou o obsazení krajských kandidátních listin.
V Jihočeském kraji se bude hlasovat v průběhu března.
Na setkání vystoupil místopředseda Pirátů Jakub Michálek, šéf klubu zastupitelů Hlavního města Prahy, aby informoval o dění na republikové úrovni a přednesl plány na volební rok.

Piráti také probrali nový organizační řád, krajský rozpočet pro rok 2017 a zřízení krajského mediálního odboru.
Nezapomněli ani na zhodnocení výsledků krajských voleb 2016.
Představili se rovněž noví příznivci a zájemci o členství i nová krajská koordinátorka Jana Rohová.

Předsedové místních sdružení pak shrnuli situaci na místní úrovni.
V Písku, kde mají Piráti zastupitele Martina Brože, se budou nově pravidelně konat sdílené neděle, kde budou moci ostatní Piráti i široká veřejnost komentovat a připomínkovat dění na radnici.
V Soběslavi se zdejší Piráti potýkají s problémy s radnicí.
Ačkoli mají v současné době dva zastupitele, setkávají se s nepochopením své činnosti a soustavnými pokusy jejich aktivity zastavit.
V Českých Budějovicích se připravuje festival svobodné hudby Vyosení, tedy koncert kapel, které nespadají pod Ochranný svaz autorský (OSA).
Na Strakonicku, v obci Katovice, proběhl v listopadu charitativní koncert Autumn night podporovaný místními Piráty. 

Piráti jsou otevřenou a transparentní stranou.
Do diskuze se proto můžete zapojit i vy.
Přijďte se podívat na naši další krajskou schůzi nebo navštivte setkání místních sdružení.
O jednotlivých akcích budeme včas informovat.
