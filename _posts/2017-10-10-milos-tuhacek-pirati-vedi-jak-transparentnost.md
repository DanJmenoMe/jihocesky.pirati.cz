---
layout: post
category: blog
title: 'JUDr. Miloš Tuháček: Piráti vědí, jakými prostředky dosáhnout transparentnosti'
date: 2017-10-10T17:30:39.934Z
author: Zbyněk Konvička
image: posts/tuhacek.jpg
description: Rozhovor s právníkem Milošem Tuháčkem o tom, proč podporuje Piráty v parlamentních volbách
tags: lide
---

Jihočeské Piráty v nadcházejících parlamentních volbách podporuje JUDr. Miloš Tuháček,
advokát a radní města Tábora za uskupení [JINAK!](http://www.taborjinak.cz/), což je koalice Pirátů, Zelených a nezávislých.
V rozhovoru přibližuje, v čem jsou mu pirátské postoje a program blízké.

**Proč jste se rozhodl podporovat Piráty?**

Kvůli důrazu na otevřenost veřejné správy a spoluúčast veřejnosti na rozhodování.
Také proto, že se mi zamlouvají konkrétní aktivity Pirátů, například jejich pražských zastupitelů.
Sleduji se zájmem i aktivity na Táborsku, kde zejména v Soběslavi jsou Piráti v zastupitelstvu hodně slyšet.

**Je otevřenost veřejné správy pro vás tématem i v právnické praxi?
Řešíte jako právník nějaké případy, které se otevřenosti týkají?**

Od počátku své advokátní praxe se zabývám zákonem č. 106/1999 Sb., o svobodném přístupu k informacím.
Například pro městu Sezimovo Ústí jsme vymohli zatajovanou právní analýzu, a to formou exekuce, což dosud nebylo v informačním právu obvyklé.
Kromě toho o tématu práva na informace a účasti veřejnosti na rozhodování píšu a přednáším.

**Jak si tedy veřejná správa aktuálně stojí v oblasti otevřenosti vůči občanům?**

Na místní úrovni je spousta pozitivních i negativních příkladů.
Například v Táboře se nám podařilo prosadit zapojení veřejnosti do větších investičních akcí či zveřejňování jmenovitého hlasování radních.
Na centrální úrovni je to o poznání horší.

**Co si slibujete od pirátského pojetí otevřenosti či transparentnosti veřejné správy?**

Piráti mají určitě výhodu v tom, jak dobře rozumí informatice.
Právě otevřená data a participativní metody, při kterých lze využít internet, jsou dnes asi hlavním kolbištěm mezi příznivci uzavřenosti a otevřenosti.
Bez lidí, kteří cítí transparentnost nejen „ideologicky“, ale také vědí, jakými prostředky jí dosáhnout, se dál nepohneme.
I proto mají Piráti mé sympatie a podporu.


[Pirátský program – sekce Spravedlnost](https://www.pirati.cz/program/psp2017/spravedlnost/)
