---
layout: post
category: blog
published: true
title: Pirátská strana odstartovala kampaň do podzimních voleb
date: '2020-06-22'
author: Luboš Kudláček
image: 2020/tk1.png

description: 'Pirátská strana v pondělí na celostátní tiskové konferenci oficiálně představila svých třináct lídrů do podzimních krajských voleb včetně jejich vizí i cílů a odstartovala kampaň. Jihočeský lídr MUDr. Lukáš Mareš hovořil o zdravotnictví.'
tags:
  - Události
  - Volby 2020
  - Zdravotnictví
---
**Pirátská strana v pondělí na celostátní tiskové konferenci oficiálně představila svých třináct lídrů do podzimních krajských voleb včetně 
jejich vizí i cílů a odstartovala kampaň. Jihočeský lídr MUDr. Lukáš Mareš hovořil o zdravotnictví.**

*„Pracuji jako radiolog v českobudějovické nemocnici a situaci ve zdravotnictví se obecně věnuji už opravdu dlouho. Do politiky jsem šel proto, abych věci posunul vpřed, a zvlášť ve zdravotnictví máme několik priorit, o které se chceme v krajském zastupitelstvu zasadit. Jde o zlepšení dostupnosti zdravotní péče, které lze dosáhnout posílením personální situace. Chceme také, aby měl každý obyvatel kraje v rozumné vzdálenosti ambulantní specialisty, tedy zubaře, praktické, oční, dětské a další lékaře.“*

Na tiskové konferenci vystoupil také předseda Pirátů Ivan Bartoš, který akci k zahájení kampaně moderoval:

*„Piráti se do volebního klání pouští s heslem ‚Šance změnit budoucnost'. Věřím, že nám voliči tuto šanci 
dají a vloží v nás důvěru, jak to udělali již několikrát, a snad mohu s čistým svědomím říci, že jsme je ještě nikdy nezklamali. 
Cesta k vybudování moderních krajů nové generace začíná právě teď.”*

Piráti se chtějí v krajích zaměřit například na průhledné a zodpovědné hospodaření, transparentní zveřejňování informací, 
zapojení občanů do rozhodování, lepší dostupnost zdravotních i sociálních služeb nebo ochranu krajiny před suchem. 

Kromě krajské kampaně začala v pondělí 22. 6. 2020 oficiálně také kampaň do podzimních senátních voleb a kandidáti představili svoje 
vize pro působení v horní komoře Parlamentu. Chtějí zde být především hlasem voličů a prosazovat pirátské hodnoty, 
jako jsou transparentnost, hospodárnost, svoboda a digitalizace. 

*„Senát vnímám jako záruku demokratických principů této země, protože jsme se mohli před nedávnem přesvědčit, 
*kam až jsou schopny zajít oligarchické skupiny při ohýbání a přizpůsobování si vlády v Česku. 
*Chci do Senátu, abych mohl pokračovat v odkazu, který nám svým příkladným a nekompromisním postojem zanechal 
*jeho bývalý předseda pan Kubera. Abych pomohl zaručit bezpečnost ústavy před nebezpečnými útoky některých politických uskupení 
*a abych dokázal, že politici jsou tu pro lidi a ne naopak,“* vysvětlil Michal Horák, kandidát na senátora za volební obvod č. 12 Strakonicko.
