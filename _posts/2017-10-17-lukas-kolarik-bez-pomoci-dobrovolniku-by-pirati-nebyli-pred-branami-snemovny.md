---
layout: post
category: blog
title: 'Lukáš Kolářík: Bez pomoci dobrovolníků by Piráti nebyli před branami sněmovny'
date: 2017-10-17T19:34:43.692Z
author: Zbyněk Konvička
image: /assets/img/posts/luky web.jpg
description: Lukáš Kolářík o dobrovolnících
tags: lide kampan
---
Jihočeský lídr Pirátů Lukáš Kolářík v rozhovoru
těsně před otevřením volebních místností popisuje hektické období před volbami,
kdy se po celém kraji naplno věnoval kontaktní kampani a spolu s dalšími
Piráty a mnoha dobrovolníky se snažil prezentovat volební program Pirátské
strany. Současně ale vyvracel mýty a polopravdy, které se o Pirátech začaly po
stoupajících preferencích šířit nejen virtuálním prostorem.

**Poslední
měsíc byl pro tebe jistě hektický, finišovala kampaň a lídři stran byli zváni
na rozhovory do různých médií. Jak jsi tyto poslední týdny prožíval? Co tě
potěšilo a co naopak rozzlobilo?**

Poslední
dny jsou opravdu náročné a ještě chvíli budou. Poslední 3 týdny jedu opravdu
naplno. Dopoledne pracuji, odpoledne dělám kontaktní kampaň v jihočeských
městech a večer odpovídám na spousty dotazů na facebooku nebo v e-mailu,
připravuji se na debaty a sleduju vývoj politické situace. Ještě teď do voleb
mám v plánu zastavit se v několika městech, převážně již v mém
rodném strakonickém okrese a tour uzavřu ve čtvrtek v Českých Budějovicích.
Moc se mi letos líbí ten velký zájem lidí. Zajdou nás ke stánku pozdravit,
popovídat si, vzít nějaké propagační materiály nebo jen zeptat na něco, co jim
na našem programu není úplně jasné. Vyjadřují podporu. Je to již několikátá
kampaň, co pro Piráty dělám a ještě nikdy takto velký zájem veřejnosti nebyl. A
že by mě něco rozzlobilo, to se asi nedá říct. Nejsem ten typ člověka, co by se
pořád na něco zlobil. Spíš se snažím o věcech přemýšlet a pochopit jejich
podstatu a motivaci ostatních lidí. Trošku mě mrzely urážky, slovní napadání a
vyhrožování od některých voličů konkurenčních stran, ale musím říct, že je to
záležitost pouze na internetu. Jsou to takový klávesnicový hrdinové, na ulici
vám to do očí nikdo neřekne. Já jsem s průběhem kampaně spokojený, probíhá
převážně v pozitivním duchu a věřím, že to naši voliči ocení.

**Hlavně
na sociálních sítích, ale i v televizních debatách se objevovaly čím dál
častější útoky na Piráty. Dá se to vysvětlit tím nárůstem preferencí posledních
dnů a týdnů?**

To
se dalo celkem čekat, že se to stane. Ze začátku se nám ostatní spíše smáli,
naráželi na „dobrej matroš“, „námořní lupiče“ a podobně. Když nám ale volební
průzkumy začali přisuzovat větší a větší podporu a stabilně jsme vycházeli přes
5%, začalo to být cítit i v tom mediálním prostoru. Zmizel ten nadhled a
rádoby vtipné a zlehčující narážky a začal tvrdý boj. Bohužel to ale nebyl boj
argumenty, ale spíše rozšiřováním nepravd, vytrhováním věcí z kontextu a
dokonce i argumentací ad hominem. Piráti to podle mě ustáli s grácií,
poctivě jsme tyto mýty společně s našimi dobrovolníky vyvraceli slušnou a
srozumitelnou formou a k tomu ještě stihli prezentovat i náš program.
Myslím, že tyto dezinformační články nám paradoxně spíše pomohli, protože nám
dali prostor vysvětlit, jak to opravdu je. Nic ale ještě není vyhrané, teď je
důležité, aby naši voliči a podporovatelé přišli k volbám.

Já osobně si z toho nesu jedno velké ponaučení.
Od teď již budu více kritický i k článkům, které sdělují informace, které
se mně osobně líbí. Když někdo dokáže účelově měnit informace v článku,
jak se mu to hodí o Pirátech, přestal jsem si dělat iluze, že se to neděje ani
v případě ostatních politických stran nebo přímo politiků.

**Jak
vzpomínáš na kontaktní kampaň a putování s Pirátským autobusem po jižních
Čechách?**

S úsměvem
na rtech. Během této tour jsem poznal spousty příjemných lidí. Většina lidí náš
autobus přijala kladně. Okukovali jej a někteří se s ním fotili. Nikdo na
něj nehrozil pěstí. Nejvíce lidi překvapovalo, že je to skutečný vězeňský
autobus, většina si myslela, že je to pouze polep. Když jsem je vzal dovnitř na
prohlídku, tak překvapeně sledovali vybavení autobusu, zabedněná okna a mříže.
Také bylo zajímavé sledovat, jak se postupy při povolování záboru a stání
autobusu liší město od města. Ani ne tak v počtu různých povolení, těch
bylo třeba všude hodně, ale v přístupu těch úředníků. Někteří ochotně
s vyřízením pomohli, jinde dělali takříkajíc ofuky.

**Jak
podle tebe Jihočeši vnímají teď před volbami Pirátskou stranu? Mají o ní větší
povědomí než dřív?**

Určitě
mají, denně mi volají a píší lidé, kteří mají nějaký dotaz, v ulicích se
lidé aktivně zastavují a chtějí Piráty osobně poznat. Zvýšený zájem je i od
médií, zvou nás na debaty do TV, do rozhlasu, ozývají se i tištěné deníky. Neziskovky
se ptají na konkrétní témata a pro své členy zpracovávají přehled kandidátů. Ze
začátku jsem z toho byl trošku nervózní, jsem spíš introvert a raději o
problémech přemýšlím, než o nich mluvím. Pak jsem si ale zvykl. Beru to jako
výbornou příležitost lidem vysvětlit pirátské myšlenky, mé názory a navázat
nové kontakty. Hodně se na tom všem podepsala i letošní kampaň, jsme hodně
vidět, více než v předchozích letech. Naše kampaň stojí na dobrovolnících,
kteří nám pomáhají. Za to bych jim chtěl moc poděkovat. Bez nich bychom tam,
kde jsme dnes, tedy před branami poslanecké sněmovny, nebyli.

**Máme
několik posledních dní před volbami. Co bys vzkázal zatím nerozhodnutým
voličům, proč by měli volit Piráty?**

Nerozhodnutých
voličů je letos hodně. Vzkázal bych jim, ať se nerozhodují podle pocitů a
emocí. Podívejte se, co vám ta která strana slibuje a co se jí z toho
povedlo opravdu dotáhnout. Podívejte se, jak je pro ně jejich program důležitý.
Piráti jej na pražském magistrátu nevyměnili za teplá místečka v koalici a
neudělají to ani ve sněmovně. Dokážeme ho prosazovat i v opozici. Jsme
strana, která vznikla zespoda, nejsme projekt nějakého milionáře, nestojí za
námi nikdo vlivný a nemáme korupční minulost. Pohybujeme se nohama na zemi a
vnímáme problémy lidí, zažíváme totiž ty problémy také. Jsme obyčejní lidé,
kteří normálně pracují a Pirátům se věnují ve svém volnu, nejsme odtržení od
reality. Rozkrýváme kauzy a bojujeme za svobodnější svět. Jsme jediná skutečně
transparentní, středová, liberální strana s důrazem na svobodu jednotlivce
v České Republice. Tak pusťte nás na ně, porveme se za vás.
