---
layout: post
category: blog
title: 'Pirátský lídr Lukáš Kolářík říká: Je důležité zprůhlednit toky veřejných peněz'
date: 2017-10-02T18:26:54.945Z
author: Zbyněk Konvička
image: /assets/img/posts/Lukáš Kolářík.jpg
description: 'Lukáš Kolářík, tok veřejných peněz'
tags: lide
---
Lukáš
Kolářík, lídr jihočeské kandidátky Pirátské strany, byl hostem Českého rozhlasu
– stanice České Budějovice. Během několika minut shrnul zásadní pirátské
priority nadcházejících voleb, zaměřil se na problémy kraje i nastínil jejich
řešení. Odpovídal i na otázky neduhů naší společnosti, přijetí Eura nebo
prestiže, jakou má stávající politika mezi lidmi. Přinášíme rozšířený přehled
stanovisek pirátského lídra.

Co považujete za nejdůležitější z
programu Vaší strany? 

Nejdůležitější
na našem programu je fakt, že tam, kde již nějaké pirátské zástupce máme, jej
aktivně prosazujeme. A to i z opozice. Na magistrátu hlavního města Prahy, jsme
jej nevyměnili ani za teplá místečka v koalici. Program pro letošní volby
vychází z našeho dlouhodobého programu a opírá se o čtyři základní pilíře. Těmi
 jsou kontrola moci a mocných, zjednodušení státu pomocí technologií,
ochrana občanů před šikanou a obrana svobody. Každý z těchto pilířů obsahuje 5
priorit. Já považuji za nejdůležitější vymáhání hmotné osobní odpovědnosti
politiků i úředníků a konec praxe politických trafik. Dále také takzvaný
e-government, tedy možnost vyřídit si 90% papírování bez obíhání úřadů. Po
úřadech mají obíhat data, ne lidé. Za zmínku také stojí zrychlení soudů
zavedením elektronického spisu a zastavení hromadění exekucí. Mělo by platit
jeden dlužník = jeden exekutor v místě bydliště. Kompletní pirátský program
naleznete na našich internetových stránkách [www.pirati.cz](http://www.pirati.cz).

Jaký je podle Vás největším
problémem Jihočeského kraje? 

Špatná dopravní
infrastruktura, malá kontrola toku veřejných peněz a ne vždy smysluplné
nakládání s veřejnými prostředky. Dotačně zazděná cihla je dnes 3x dražší než
cihla zazděná komerčně. A já se ptám proč? Jihočeši vždycky byly velmi
pracovití, ale ve všech resortech nám chybějí peníze. Buď je tedy špatně
nastavený systém, financemi plýtváme, a nebo se nám peníze někde ztrácejí. Ať
už je to jedno nebo druhé, je třeba to začít řešit.

**Jak byste z pozice poslance chtěl
pomoci tento problém řešit?**

Je důležité zprůhlednit toky veřejných peněz, všechny smlouvy zveřejnit na
internetu a dělat skutečně veřejná výběrová řízení. Správní a dozorčí rady
musíme obsazovat odborníky a ne politiky. Tohle nám ušetří velké množství
finančních prostředků, přestane se plýtvat a omezí se korupce. Kde není důvěra,
musí nastoupit kontrola. Piráti jsou jediná skutečně transparentní a otevřená
strana. To nejsou jen prázdná slova, o tom je možné se snadno přesvědčit. Vše,
co hlásáme, uplatňujeme přímo sami na sobě v Pirátské straně.

Jaké jsou podle Vás největší neduhy
této společnosti? 

Myslím, že
ačkoliv jsou lidé dlouhodobě nespokojení, rezignovali na to situaci změnit.
Současná politika je plná korupčních kauz, přijímají se zákony, které omezují
osobní svobody a ztěžují lidem fungování. Malý a střední podnikatel je v dnešní
době brán jako příživník, který krade. Zaměstnanci pracují za mzdu, která je
mnohdy výsměchem. Schvalují se zákony výhodné pro úzké skupiny lidí, zneužívají
se dotace a nadhodnocují zakázky. To není v pořádku.

Jste pro přijetí eura, pokud ano
v jakém časovém horizontu? 

Z dlouhodobého
hlediska přijetí Eura podporuji, ale v současné době rizika převyšují klady,
které by jeho zavedení přineslo. Před přijetím eura musí být zavedena jasná
pravidla pro bankroty států a mezinárodních bank. Nesmí docházet k situacím,
kdy se například Slovensko zadluží kvůli řeckým důchodům. Tato pravidla musí
být také funkční v případě vážných potíží velkých členů. Také je nutné si
připustit závažnost současné situace jižních států a vytvořit realistický plán
pro její vyřešení. Do té doby je třeba s eurem počkat.

**Jste spokojen s prestiží jakou má
politika mezi lidmi? Pokud ne, co chcete dělat pro její zvýšení?** Rozhodně ne. Politika je mezi
lidmi vnímána jako něco špinavého. Politici se nedokážou domluvit ani na
společných věcech z jejich programů. Neuplyne týden, kdy by se nemluvilo o
nějaké korupční kauze. Je to tím, že lidé nemají možnost do politiky nahlédnout
a kontrolovat ji. Chci toto vnímání politiky změnit jejím otevřením občanům a
nastavením kontrolních mechanismů. Lidé potřebují do politiky vidět a cítit, že
jsou její součástí. Není možné se o ně zajímat jen těsně před volbami.
